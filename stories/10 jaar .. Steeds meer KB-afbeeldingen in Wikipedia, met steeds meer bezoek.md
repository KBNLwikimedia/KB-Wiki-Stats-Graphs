[Wiki KPIs 2022 : Groei] Steeds meer KB-afbeeldingen in Wikipedia, met steeds meer bezoek!

    21 decOlaf Janssen


https://upload.wikimedia.org/wikipedia/commons/thumb/a/ae/001-KW_XKZ_0213-Hoera_we_gaan_op_reis-front.jpg/301px-001-KW_XKZ_0213-Hoera_we_gaan_op_reis-front.jpg Een hele effectieve manier om beelden uit onze (erfgoed)collecties over de hele wereld zichtbaar te maken is via Wikipedia. Dit laat ik graag zien aan de hand van drie indicatoren (KPIs) die ik eind december 2022 gemeten heb. Ook laat ik zien dat in de loop van de jaren (2013 t/m 2022) onze collectiebeelden een steeds groter wereldwijd publieksbereik hebben gekregen.

Eén van onze kerntaken is om zoveel mogelijk mensen in aanraking te brengen met gedigitaliseerde KB-collectiebeelden: denk onze Topstukken, middeleeuwse handschriften, historische atlassen, alba amicorum, kinderprentenboeken, flora- en faunaboeken of centsprenten.

Sinds 2014 gebruiken we structureel de Wikimedia-platformen om invulling aan deze taak te geven. Hierbij plaatsen we eerst onze (rechtenvrije) collectiebeelden op Wikimedia Commons, de vrije beeldbank die het meest bekend is als de plek waar de schrijvers van Wikipedia hun afbeeldingen vandaan (moeten) halen. Vervolgens worden deze beelden door de gemeenschap gebruikt om Wikipedia-artikelen mee te illustreren en verrijken.
Drie indicatoren over KB-beelden, 2013-2022

Eind december 2022 heb ik drie samenghangende indicatoren (KPIs) over het hergebruik en publieksbereik van onze beelden via de Wikimedia-platformen gemeten:

    Het aantal KB-beelden op Wikimedia Commons
    Het aantal unieke Wikipedia-artikelen dat gebruik maakt van die KB-beelden
    Het aantal opvragingen van die Wikipedia-artikelen per maand

Omdat ik deze KPIs in het verleden ook gemeten heb, kan ik de cijfers in historisch perspectief, van 2013 t/m 2022, plaatsen.
1) Het aantal KB-beelden op Wikimedia Commons

In 2014 zijn we begonnen met het doen van beelddonaties aan Wikimedia Commons, in de loop van de jaren is het aantal KB-beelden aldaar gestaag doorgegroeid. Op 20-12-2022 waren er 27.296 afbeeldingen beschikbaar in de KB-verzamelbak. Onderstaande tabel (bron) laat de historische groei zien.

Een korte duiding:

    We zien (in kolom 2) dat er in de loop van de jaren steeds meer open, rechtenvrije beelden uit de KB-collecties op Wikimedia Commons beschikbaar komen voor hergebruik. De opvallende groei van meer dan 10K beelden in 2020 is de danken aan het Topstukkenproject in dit jaar.
    De procentuele groei van het aantal KB-beelden (kolom 4) vlakt af. Dit komt omdat er elk jaar meer beelden geupload zouden moeten worden om de procentuele groei uit eerdere jaren vast te houden. Dit lukt niet elk jaar.
    Er is in de komende jaren nog veel ruimte voor meer beelddonaties, want er zijn in zowel online als offline KB-diensten nog tienduizenden rechtenvrije beelden beschikbaar die zonder meer geschikt zijn voor Wikimedia Commons. Zo staan in 2023 o.a. nog vele duizenden beelden van plano's, middeleeuwse handschriften, centsprenten en alba amicorum in de planning. Er dus nog voldoende ruimte om deze KPI flink te laten doorgroeien.

2) Het aantal unieke Wikipedia-artikelen dat gebruik maakt van die beelden

De schrijvers van Wikipedia gebruiken onze beelden om artikelen te illustreren. Op 20-12-2022 heb ik het aantal unieke Wikipedia-artikelen (in alle taalversies) dat gebruik maakt van die beelden gemeten:

    van de 27.296 beschikbare afbeeldingen (zie hierboven) worden
    in totaal 1.737 unieke afbeeldingen 6.010 keer gebruikt
    in 4.607 unieke WP-artikelen (=deze KPI)
    in 136 taalversies.

Dit wordt verder gedetailleerd in het artikel Public outreach and reuse of KB images via Wikipedia, 2014-2022 (december 2022). Onderstaande tabel (bron) laat de historische groei zien.

Ook hier een korte duiding:

    Kolom 2: Het uniek aantal Wikipedia-artikelen waarin KB-beelden opgenomen zijn is gegroeid van 1.153 in 2013 naar 4.607 in december 2022. Dit is een groei van 300%.
    Kolom 3: KB-beelden zijn in steeds meer taalversies te vinden, met (op 20-12-2022) de Engelstalige op kop (993 artikelen), gevolgd door de Nederlandstalige (620), Franse, Duitse en Russische Wikipedia's.
    kolom 4: Het aantal KB-afbeeldingen dat vanaf Wikimedia Commons zijn weg weet te vinden richting Wikipedia groeit ook gestaag door en is sinds het begin van de metingen in 2013 bijna verzesvoudigd.
    Kolom 6: Het relatieve hergebruik is in de loop van de jaren echter flink gedaald, van 40% in 2013 naar 6,36% in december 2022. Dit is te verklaren doordat de KB in die periode beelddonaties heeft gedaan, waardoor het totaal aantal KB-mediabestanden (kolom 5, zie ook eerste KPI) sterk gegroeid is. Het kan echter jaren duren voordat de Wikipedia-gemeenschap al deze beelden 'ontdekt' en in artikelen verwerkt heeft.
    Maar zelfs dan is er in de praktijk een bovengrens aan het aantal afbeeldingen dat op een zinvolle manier in een artikel verwerkt kan worden: of de KB nou 20 of 500 afbeeldingen uit bv. een middeleeuwse handschrift op Commons zet, in het Wikipedia-artikel over dat handschrift kun je typisch maar maximaal 10 beelden op een zinvolle manier verwerken.
    En vaak gebeurt dat helemaal niet en blijven KB-beelden ongebruikt binnen Wikipedia. Dat is echter geen nadeel, want beelden op Commons hebben een breder doel dan alleen Wikipedia; zo worden ze bv. ook in 2.130 Wikidata-items (d.d. 20-12-2022) en op andere Wikimedia-platformen gebruikt, én vinden ze hun weg naar andere websites (Google Images!), social media, publicaties, nieuwsdiensten, academisch onderzoek en ander soorten vrij en commercieel hergebruik.

3) Het aantal opvraging van die Wikipedia-artikelen per maand

Natuurlijk leuk en aardig, al Wikipedia-artikelen met onze beelden erin, maar als die nooit opgevraagd worden, dan worden onze beelden ook nooit gezien. Gelukkig is dit niet het geval: in de periode januari 2022 t/m oktober 2022 (10 maanden dus) waren er elke maand gemiddeld 10,3 miljoen van dergelijke pageviews, zoals kolom 4 van onderstaande tabel (bron) laat zien.

    We zien dat het gemiddeld aantal maandelijkse opvragingen van artikelen waarin KB-beelden staan een stijgende trend in de tijd vertoont.
    De spectaculaire stijging in 2018-2019 (164M) t.o.v. 2017 moet van een kanttekening voorzien worden. Dit komt vooral doordat enkele KB-beelden zijn opgenomen in veelgelezen artikelen op de Engelstalige Wikipedia.

De gegevens waarop de cijfers in de tabel gebaseerd zijn kunnen ook grafisch weergegeven worden:

Baglama2 Koninklijke Bibliotheek December 2022.png

Ook hier een korte duiding:

    Sinds het begin van de metingen in februari 2014 zijn er gedurende 105 maanden in totaal 475 miljoen paginaopvragingen geweest. We zien dat het gemiddelde in 2022 rond de 10M pageviews schommelt, in overeenstemming met de gegevens in de tabel.
    Gedurende 9 jaar een duidelijk stijgende trend te zien in hoe vaak KB-beelden-bevattende-Wikipedia-artikelen maandelijks door mensen worden opgevraagd. Deze groei is te verklaren doordat de KB steeds meer beeldmateriaal op Wikimedia Commons plaats (zie eerste KPI), dat vervolgens door Wikipedia-schrijvers in steeds meer artikelen verwerkt wordt (zie tweede KPI), die door steeds meer mensen opgevraagd worden (deze KPI).
    Dat betekent overigens niet automatisch dat de KB-beelden in die pagina's ook miljoenen keren (met enige aandacht) bekeken worden. Zeker als een beeld onderaan een lange pagina staat, is de kans dat het gezien wordt klein. Maar toch, hoe meer paginaopvragingen, hoe meer publieksblootstelling KB-collectiebeelden krijgen en hoe groter de kans dat mensen in Nederland en de rest van de wereld er nut van hebben, ter lering en/of vermaak.

Verder lezen

Uitgebreidere analyses en alle onderliggende gegevens uit dit artikel zijn te vinden op de projectpagina's van de KB op de Nederlandstalige Wikipedia:

    KPI 2 : Het aantal KB-beelden op Wikimedia Commons
    KPI 4 : Het aantal unieke Wikipedia-artikelen dat gebruik maakt van die beelden
    KPI 8: Het aantal opvraging van die Wikipedia-artikelen per maand


