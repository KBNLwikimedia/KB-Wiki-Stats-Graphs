https://plein.kb.nl/thoughts/28030

Een jaar geleden schreef ik een uitgebreid artikel over drie samenhangende indicatoren die het hergebruik en publieksbereik van KB-collectiebeelden via Wikipedia in historisch perspectief (2013-2022) lieten zien (zie ook dit Plein-bericht).
Dit artikel toonde aan dat Wikipedia een hele effectieve manier is om beelden uit onze (erfgoed)collecties over de hele wereld zichtbaar te maken. Ook liet het zien dat in de loop van de jaren onze collectiebeelden een steeds groter wereldwijd publieksbereik hebben gekregen.

Begin januari 2024 heb ik deze drie indicatoren opnieuw gemeten, dit keer over het jaar 2023. Het gaat hierbij om:

    Het aantal KB-collectiebeelden op Wikimedia Commons
    Het aantal unieke Wikipedia-artikelen dat gebruik maakt van die KB-collectiebeelden
    Het aantal opvragingen van die Wikipedia-artikelen per maand.

In dit artikel deel ik graag de resultaten en inzichten van deze metingen.
1) Het aantal KB-beelden op Wikimedia Commons

Begin januari 2024 waren er 30.626 afbeeldingen beschikbaar in de KB-verzamelbak op Commons. In 2023 zijn er per saldo 3.330 KB-bestanden bijgekomen. Dit is een toename van 12,1%. Dit komt o.a. doordat alle pagina's van de eerste 4 delen van de Flora Batava via Commons beschikbaar zijn gemaakt. Zie deze toelichting voor meer details.

Onderstaande tabel laat de historische groei zien. Zie deze pagina voor een uitgebreidere duiding van deze historische cijfers.

2) Het aantal unieke Wikipedia-artikelen dat gebruik maakt van die KB-collectiebeelden

De contentmakers van Wikipedia gebruiken onze beelden om artikelen te illustreren. Begin januari 2024 heb ik het aantal unieke Wikipedia-artikelen (in alle taalversies) dat gebruik maakt van onze beelden gemeten:

    van de 30.626 beschikbare afbeeldingen (zie hierboven) worden
    in totaal 1.872 unieke afbeeldingen 6.615 keer gebruikt (hergebruik van 6,1%)
    in 5.135 unieke WP-artikelen (=deze KPI)
    in 145 taalversies, met de Engelstalige op kop (1.125 artikelen), gevolgd door de Nederlandstalige (708), Franse (366), Duitse en Russische Wikipedia's.

Zie deze pagina voor een nadere analyse van deze cijfers.

Als je exact wilt weten in weIke Wikipedia-artikelen en in welke taalversies onze KB-beelden gebruikt worden, kun je dit volledige overzicht bekijken. Wist je bijvoorbeeld dat een afbeelding van het fort op Goeree uit de Atlas of Mutual Hertitage het artikel over Senegal in het ChiTumbuka illustreert?

Onderstaande tabel laat de historische groei van deze indicator zien. Zie deze pagina voor een uitgebreidere duiding van deze historische cijfers.

3) Het aantal opvraging van die Wikipedia-artikelen per maand

Natuurlijk leuk en aardig, al die Wikipedia-artikelen met onze beelden erin, maar als die nooit opgevraagd worden, dan worden onze beelden ook nooit gezien. Gelukkig is dit niet het geval: in de periode november 2022 t/m december 2023 (14 maanden dus) waren er elke maand gemiddeld 12,9 miljoen van dergelijke paginaopvragingen, zoals onderstaande tabel (bron) laat zien.

Voor (de 12 maanden van) het jaar 2023 komt dit (ge√Ønterpoleerd) neer op 153 miljoen opvragingen. Als we dit aantal afzetten tegen de 123 miljoen opvragingen in 2022, dan betekent dat een groei van 24%.

Zie deze pagina voor een uitgebreidere duiding van de historische ontwikkeling van deze KPI.

Verder lezen

Uitgebreidere analyses en alle onderliggende gegevens uit dit artikel zijn te vinden op de projectpagina's van de KB op de Nederlandstalige Wikipedia:

    KPI 2 : Het aantal KB-beelden op Wikimedia Commons
    KPI 4 : Het aantal unieke Wikipedia-artikelen dat gebruik maakt van die KB-collectiebeelden
    KPI 8: Het aantal opvraging van die Wikipedia-artikelen per maand

(de wellicht wat onlogische nummering van deze KPIs is een historisch dingetje)
